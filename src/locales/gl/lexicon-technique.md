# Técnicas para a determinación de estruturas moleculares.

As moléculas non se poden observar directamente mediante técnicas convencionais. Utilízanse técnicas indirectas para deseñar modelos destas moléculas.

## Cristalografía de raios X
A molécula estudada purifícase e colócase despois en condicións de cristalización para formar unha morea ordenada. Cando un feixe de raios X se dirixe a este cristal as ondas electromagnéticas difráctanse e orixinan figuras de interferencia nun detector (un conxunto de puntos). A posición destes puntos depende da nube electrónica da molécula, que pode ser reconstruída por métodos matemáticos.  
Os aminoácidos da proteína poden entón ser encaixados nesta nube electrónica para construír un modelo completo.  
Este método é o máis utilizado para a determinación de modelos moleculares. A resolución é normalmente demasiado baixa para determinar as posicións dos átomos de hidróxeno; así que non aparecen nos modelos. Cabe sinalar que se trata só dun modelo, e que as moléculas estudadas están en condicións moi distintas das condicións biolóxicas durante o proceso de determinación. Por outra parte, algunhas proteínas non cristalizan e non poden ser determinadas con esta técnica.

## Espectroscopía de Resonancia magnética nuclear (NMR)
Unha solución da mostra que se quere analizar colócase nun campo magnético forte. Os átomos son sometidos a ondas de radio. A análise das resonancias observadas utilízase para determinar os átomos próximos, así como a conformación dos enlaces entre eles. A partir destas informacións obtense un conxunto de condicionantes que se utilizan para resolver os diferentes modelos compatibles. Así, a técnica RMN xera un conxunto de varios modelos posibles. Resulta axeitada para moléculas pequenas e medianas e ten a vantaxe de que se aplica a moléculas en solución, o que supón condicións más próximas ás biolóxicas ca no caso dos cristais.

## Microscopía electrónica 3D (3DEM)
Esta técnica está actualmente en plena expansión. O termo engloba unha ampla gama de procedementos experimentais. Pode consistir, por exemplo, na obtención de imaxes de complexos de gran tamaño desde diferentes ángulos. Aplícanse métodos de análise de imaxe por computadora para crear, a partir destes conxuntos de datos, unha estrutura tridimensional. A difracción de electróns pode realizarse se a estrutura ten periodicidade suficiente ou pode cristalizar. Cando a resolución é baixa, esta técnica combínase coa cristalografía para axustar as estruturas atómicas procedentes da cristalografía á envoltura obtida por 3DEM.  
